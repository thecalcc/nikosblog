---
layout: post
title: "И все пак..."
categories: разказ
author:
- НикосМ
meta: "София, България"
---

<p style="font-size: 18px">
И все пак…
Седнахме с приятел в квартална кръчма да се почерпим. Празници. Докато чакахме сервитьора да
изпълни поръчката, неволно дочух разговор от съседната маса. Темите бяха различни, но думи
като истина, справедливост, милосърдие, любов, закон се употребяваха най-често. Спрях да ги
слушам. Побързахме да си кажем наздраве и тогава се сетих за една история, разказвана някога
от дядо ми, който също като внук си, харесваше червеното вино. И така.
Крадец се промъкнал в къщата посред нощ. Дядо ми го усетил, но тъй като онзи оказал съпротива,
бързо го успокоил с два премерени удара. Спомен от боксьорското му минало. Крадецът си
тръгнал и обещал повече да не прави така.
Не след дълго старецът получил призовка да се яви при следовател, където му повдигнали
обвинение за нанасяне на телесна повреда на въпросния апаш. Представили и доказателства.
Абсурд. Но делото стигнало до съд и го осъдили по закон. Истината в този случай, която според
дядо ми би трябвало да е над закона, останала скрита между широките ръкави на черната тога.
Преглътнал обидата човека и си тръгнал огорчен. Размерът на присъдата е без значение.
След време случайно разбрал, че същият гамен бил проникнал в друг дом, но две пресечки по-
надолу. Любим квартал за търсачи на силни усещания, както и да е. Този път домакините никак
не били дружелюбни и съпроводили пишман-крадеца с Бърза помощ. Полюбопитствал. До дело
не се е стигнало, вероятно защото аргументите на съседите са били по-убедителни. Казал си
справедливостта възтържествува, защото тя стои над истината. Не след дълго забелязал този
субект (крадеца) в инвалидна количка. За причините можел само да се досеща. Инстинктивно се
зарадвал, но после решил, че е хубаво да прояви милосърдие, тъй като то стои над
справедливостта и му дал някой лев.
Но според мъдреца над всичко стои любовта. Тя ни дава надежда и вяра, че има хора, за които
милосърдието не е реклама, справедливостта не е самоцел, а истината е важна, особено за
онези, които повдигат обвинения и произнасят присъди, макар и по закон. Обичайте, а ако няма
кого, си намерете. Пчеличката Мая, например. Тук историята свършва. В кръчмата беше настанала
необичайна тишина. Хората се прегръщаха и целуваха. Поисках сметката, а келнерът широко
усмихнат извика: „Заведението черпи“.
Навън валеше приказно бял, коледен сняг.
</p>
