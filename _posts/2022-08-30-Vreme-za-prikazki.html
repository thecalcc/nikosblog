---
layout: post
id: 12
imgUrl: 12
title: "Време за приказки"
categories: razkaz
author: НикосМ
meta: "София, България"
---

Здравей, горещо момиче! Отново е лято и ти отново си на гости на морето. Слънце изгаря косите, морска пяна гали нозете, а нахален гларус краде от цацата, която друг „гларус“ ти е подарил за деня на Купидон. Лирическо отклонение, моля за извинение.<br />
Помниш ли онзи стар селски котарак, който от сутрин до вечер се наливаше с „облак“ в кръчмата на площада, пред кметството. Тръгна си. Обидил се мустакатият принц на звездите, че не сбъдвали мечтата му. Принц, щото бил потомък на известен, царски персийски род.<br />
А историята е такава. Харесал си една млада ангорска порода с черни очи и черна мека кадифено-копринена козина. Няма черни ангорки, но приеми, че тази е опитен образец - подарък от Бога на котките. Огън момиче с темперамент на дива пантера. Дълбоки, страстни, изгарящи очи. С един поглед те заковава като пирон за тухла. Походка на непорочна кошута, умна, пристрастена към скъпи играчки като всяка ВИП персона, с остри симпатични мустачки и дръзка като метлата на баба Яга. Самодивата така яко го беше цапардосала, че рижият селски котарак дълго време ходеше с ледена превръзка на главата. Гордостта порок ли е, а?<br />
Въобразил си глупака, че може да й се довери и я поканил да му гостува в кръчмата. А тя още дива, играе си с него, щото той наивник на възраст последен сезон: Ще дойда  - му рекла. И завалията  от радост веднага поръчал два “облака”, нейният със сламка, а тя не дошла.  Месеци наред, той всеки ден ходел в кръчмата и поръчвал  „облаци“. От малкото му джобче стърчала опашката на прясно уловена цаца, а от младата дама ни стон, ни кост. Тя се оказала със желязно, каменно, айсберг сърце. Облаците, истинските, му помагали да изгаси огъня от любов, изсипвайки тонове дъжд върху оредялата му кратуна, но без резултат.<br />
Наследникът на короната толкова си бе повярвал, че не можеше, по-скоро не искаше, да  се примири с мисълта, че кавалерът на ордена “Поцинкована шпага“, първа  цигулка в отбора на „Бързи,смели,сръчни“, днес свири трети контрабас в замразения оркестър на прелъстените и изоставени мишегуби. Снажните левенти от първи балкон пълнеха домашната 	вана на черната ангорка със златни рибки, които крадяха от аквариумите на господарите си, само и само да докоснат с пожълтелите си мустаци топлата й лапичка с остри лачени нокти. Цацата, която стенещият локомотив ловял с опашката си в селската бара, му докарала свирепи освирквания от банда недоклатени плейбои и шайка квартални бракониери. Потънал в люта депресия, дон Хуан не спирал да пие, а пенсията му била скромна и той протегнал лапа за бърз кредит, който на по-късен етап щеше да му нанесе тежки рани. Мъката ставала все по - дълбока и по-купеста, докато един ден брадатите набори от съседните маси не започнали да съжаляват стария котарак и, за да не се опиянчи съвсем, посегнали на облаците с нейните сламки. Спасили го от любовно фиаско, като потопили глупавата му глава в кофа с големи буци лед.<br />
От скоро той си пие ракията на тяхната маса. По цял ден си разказват истории от старите ленти и се припичат на слънцето. И котки идват. Не са толкова елитни, но пак си ги бива. Пеят, пият, обичат и не ги е страх от капризите на времето. Авантюристки. А зевзеците го бъзикат, че всъщност мацката не се е уплашила да си легне с него, било я е страх да се събуди до него… и смях, сестро.<br />
Античният мишелов, нали е пич, с усмивка си спомня за нея. Любовта за сантименталния рибар е - да обичаш някого и сам да не знаеш защо си избрал точно него. Ако му се беше доверила, щеше да я научи как се ловят  мишки в кутия за обувки. Принцът не искаше, а и не можеше да й обещае  светло утре, но виж светло днес, макар и за кратко можеше да й даде. Гадно му станало, че миската не повярвала в неговата безкористност и преданост, а толкова му се искало последното диско и  последното мяу-мяу и  мър-мър да ги изживее именно с тази черноока магьосница. Нищо в другия живот, а такъв няма. Има! Няма! Споко, котките имат девет живота, все на някой завой ще се сблъскат.<br />
А шило в торба стои ли? Нашият герой си е намерил ново хоби. Виждат го да обикаля покривите с мегафон на макс и да мяука, колкото му глас държи: „Свободата да избираш е състояние на духа, не е математика“. Ако искаш да си ценен, рискувай, противното е живот на една обикновена сива мишка - философства алпинистът. Качи се на най-високия комин и се надвиква с вятъра: Ако обичаш някой, кажи го! Ако те е срам, напиши го, изпей го, а най-добре го нарисувай, за да ти е красиво и спокойно на душата - не спира да проповядва принцът, който никога няма да стане цар ,защото се оказа трети незаконен син от изпепеляващия секс между похотливия цар-баща и разгонена улична превъзходна.<br />
Говорят, че кметът на селото търси спонсори за музей - да има къде мацетата да водят децата и да им разказват забавната история на котешкия Казанова.<br />
А дали гроздето е кисело? Не! Прекрасно е. Сега му е времето да зрее и млади гроздобери да му се наслаждават.<br />
Красивите приказки или бързо свършват, или въобще не започват.<br />
Изключи радиото, шери.<br />
Според гадателка, Ататюрк щял да се завърне като бяла ангорска котка с различни очи. Но това е друга сказка.<br />
