---
layout: post
id: 29
separatorId: 3
title: "В галоп"
categories: stihotvorenie
author: НикосМ
meta: "София, България"
---

Любов, любов,  покойнице моя, магьоснице проклета.<br />
Зла, подла, опасно красива, нежна, безкрайно добра<br />
и още хиляди „Не“ и още толкова “Да“.<br />
Дари ме с един миг, за да те усетя,<br />
дари ме с един ден, за да те обикна<br />
и с цял живот, за да те забравя.<br />
Ето те, днес, скрита в сянката на безвъзвратно изгубена младост,<br />
потънала в скръб тихо ридаеш<br />
прегърнала стар, пожълтял лексикон.<br />
От парка се носят пурпури на радост<br />
изпраща ги скърцащ ветеран - саксофон.<br />
Ръцете треперят, очите блуждаят,<br />
сърцето от болка кърви,<br />
прости ми, суетнице, време е зная,<br />
усмивка за сбогом, а сега, сега си върви.<br />
Почакай, глупаче, не бързай.<br />
Не слушай мълвата.<br />
Танго или валс? Все едно. Остани.<br />
